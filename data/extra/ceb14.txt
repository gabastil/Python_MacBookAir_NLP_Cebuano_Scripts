Nalzaro: Pasko sa kadalanan

Thursday, December 26, 2013

HUMANA ang pagsaulog nato sa Pasko. Nagpasalamat kita nga malinawon ug wala kaayoy grabeng mga hitabo sa atong pagsaulog sa adlaw’ng natawhan sa atong Manunu­bos nga si Hesu Kristo. Didto man god sa ubang lugar labina sa Metro Manila mitumaw ang wala damhang mga hitabo sama sa sunog sa bisperas sa Pasko diin daghan ang mga biktima.

Dili lalim nga magsaulog sa Pasko nga inay kalipay, hudyaka ug kamaya ang atong bation, kagul-anan ug kasakit naman hinuon ang atong matagamtaman. Base sa talaan sa Department of Health (DOH) miminus usab ang mga biktima sa mga pabuto. Buot ba kining ipasabot nga naleksiyon na and uban sa paggamit og pabuto o wala kaayoy mipabuto
gumikan sa krisis?

Pero duna gihapoy mga kuwanggol nga wala maminaw sa atong pahimangno nga dili mopabuto sa ilang mga pusil gumikan kay aduna man gihapoy nabiktima sa mga saag nga bala. Sa dakbayan sa Mandaue adunay usa nga natala. Well, sa kinatibuk-an malinawon ang atong pagsaulog sa Pasko dinhi sa dakbayan sa Sugbo. Mangandam na usab kita sa pagsugat sa Bag-ong Tuig ug paingon na kini ngadto sa tinuig nga Sinulog sa ikatulong Dominggo sa Enero.

MGA TAWO SA KADALANAN

Ako lang ipa-ambit ang akong kasinatian niadtong gabii sa Disyembre 24, bisperas sa Pasko uban sa mga bata ug mga hamtong nga mga tawo diha sa kadalanan. Nahimo na man god kining tradition sulod sa pipila na ka tuig nga matag bisperas sa Pasko inay kuwarta, putos sa pagkaon ang akong ihatag nianang mga tawo nga naa lang nagpakilimos sa kadalanan. Nianang adlaw, namalit ko og sliced bread. Ang usa ka sliced bread akong gibahin og katulo. Gibutangan nako og Star margarine ug tagduha ka botelyang mineral water. Mao nay sulod sa usa ka putos. Igo na nga makatambal sa kagutom sa usa ka tawo.

Unsaon man nga mao ra man pod ang akong maabot. Miabot og mga 70 ka putos akong dala.

Ang akong mga news staff sa dySS Super Radyo maoy akong gipamalihog sa pagputos.

Nianang pagkagabii, human sa akong TV news sa Balitang Bisdak, nag-drive ko ug akong gilibot ang downtown ug uptown area. Asa tong naay makita nako nga nag­ligdas o nag-tambay nga mga street children akong tunulan sa akong pinutos. Wala na ko mosuway pag-adto sa Redemptorist Church kay nasayod kong puwerting daghana diha magpundok. Anha naman gani ma­ngatulog ang uban. Nagtuo ko nga madugay-dugay kog panghatag. Apan wala dangti og usa ka oras, nahurot na ang akong gi-andam nga putos kay puwerting daghana diay ana nila. Matag hunong nako unya nakakita nga nanghatag ko, halos na gani mokapyot sa akong sakyanan kay mamugos gyud og pangayo. Mao nang naka-ingon ako nga puwerting daghana diay ning mga tawo nga nanginahanglan sa atong panabang ning panahon sa Pasko.

(bobby.nalzaro@yahoo.com)

Gipatik sa mantalaang SuperBalita Cebu Desiembre 27, 2013.

