Gigapos, baba sa 14-anyos gibaatan; P250 mil nadala

Ni Guam P. Logroño
Thursday, December 26, 2013

KATABANG nga 14-an­yos ingon sa baboy nga gi­ga­pos ginamit ang kadina.

Di pa igo, gibaatan pa ang iyang baba sa nag-inusarang tulisan nga mi­sakiyo sa malahalong mga alahas sa iyang amo ni­adtong Pasko sa alas 10 sa gabii sa Barangay Boloc­boloc, lungsd sa Barili.

Si Cherry Ann Tecson, working student nga nag-a­­lagad kang Evange­line Bu­na, 43, minyo, nag­puyo sa nahisgutang lugar, magtu­tudlo sa Barili Central School, napalgan nga ginapos sulod sa balay sa iyang amo.

Si PO3 Jurvie Timagos, desk officer sa Barili Police nga nahinabi sa dySS Super Radyo ug Sun.Star Superbalita, nagkanayon nga mokabat sa P258,950 ang kantidad sa mga alahas sa biktimang si Buna, lakip ang cash nga P1,095, ang nadala sa tulisan.

Gihulagway ang tulisan nga nag-bonnet, nag-jacket sa kolor itom.

Nakasulod sa balay ang tulisan pinaagi sa paggabas sa window grill sa likod sa balay.

Matod niini nga si Tecson nibiya sa balay mga alas 7 sa gabii niadtong Disyembre 25 kay mi-adto sa internet café sa magtutudlo nga nahimutang sa merkado publiko sa Poblacion.

Nipauli siya mga alas 10:00 sa gabii apan sa iyang pagsulod sa balay, usa ka lalaking nag-bonnet, nag-jacket og kolor itom ang kalit nga nibunlot kaniya ug nitabon og panapton sa iyang baba ug ilong hangtud nga siya nawad-an s panimuot.

Pagka-alas 12 sa tungang gabii, ang igsuon ni Buna nga si Margarita naa­bot nga gikan mibakasyon.

Nakugang siya sa pagsulod sa balay dihang nakit-an nga si Cherry Ann nga gigapos ang mga kamot ug tiil sa nylon cord ug kadina nga gibutangan og panapton ang baba aron di makasinggit.

Gitabang niya ug gitangtangan sa mga gapos ingon man baat sa baba dayon gipangutana kon unsay nahitabo.

Gibutyag niya nga gisulod siya sa usa ka wa mailhing lalaki.

Ilang gisusi ang lawak sa balay sa iyang igsuon.

Nasuta nga nagkatag na ang mga butang ug giguba ang bintana sa likod nga bahin sa balay pinaagi sa gabas.

Nasuta nga nahanaw ang mahalong mga bulawang bracelet, areyos, singsing ug relo.

Matod ni Temagos nga nagpadayon pa ang ilang imbestigasyon sa kaso.

Gipatik sa mantalaang SuperBalita Cebu Desiembre 27, 2013.