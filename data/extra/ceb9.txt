UNSA DIAY TUKMA NGA PANITIK SA PINULONGANG CEBUANO

Ni GREMER REYES
Bisaya, Hulyo 10, 2013
 
Nakita ko nga dalaygon ang panitik nga naugmad ug gigamit sa magasing Bisaya. Ang pinulongang Cebuano sayon basahon ug sulaton sa maong lagda sa panitik.
 
NATAN-AW ko nga dakong hulusayon ang panitik sa pinulongang Cebuano kun Binisayang Sinugboanon. Angay lang nga magkahugyon ang mga Sugboanon nga kini matuki ug mahusay sa pag-ugmad og panitik nga pagailhon nga opisyal sa katitikang Bisaya nga Sugboanon.
 
Nakugang ko tinuod sa nahilngan kong basahon sa pangadyeon nga gibasa sa manabtan sa kataposan sa namatay nga silingan. Apan mapasaylo ta sila sa nagkayagaw nga  panitik sa kawad-on sa lagda nga matamdan sa panulat. Mga tigulang sila ug sagad kanila wala gani katapos sa primarya. Apan unsa man ang tapos sa kolehiyo ug labi na kitang mga magsusulat sa pinulongan tang Binisayang Sinugboanon? Nagkahiusa ba sa panitik sa atoa mismong kaugalingong pinulongan?  Naa, nagkabalinsuhi sa iya-iya nga panabot nga mao ang matuman kay ang iya ang husto.
 
Sa dekada 60, ang editorial staff sa Bisaya pinaluyohan sa Department of Education milusad og  pagtuon sa tinguhang makaugmad og panitik dili lang sa magasing Bisaya kondili aron matan-aw  nga mao ing standard nga panitik sa kapanulatang Binisayang Sinugboanon.
 
Nakita ko nga dalaygon ang panitik nga naugmad ug gigamit sa magasing Bisaya. Gikalipay ko ang panitik nga namugna. Ang pinulongang Cebuano sayon basahon ug sulaton sa lagda sa panitik nga namugna sa editorial staff sa Bisaya. Apan naa gayoy mosuhag. Ambot kon ngano. Sa garbo ba kun unsa. Kun sa tinguha nga maila. Naa, nagbuhat og iyaha. Inay magkahiusa, nagkatibuagsa sa iya-iyang mugna nga ikapakita kay maoy tukma. Misukwahi ang Alimyon.
 
Wala moawat sa panitik sa Bisaya. Mao nga nakigkita ko nila ni Ben Sangalang ug ni Alejandro Mansueto. Gibudlayan ko nga manulat sa pinulongan nga duha ang panitik. Apan wala mosanong ang duha nga mga editor sa Alimyon. Dili usbon sa Alimyon ang naandan nilang panitik. Mao man ang uhong nga mga tabloid sa Sugbo, way tagad sa namugnang kaayohan  alang sa kalamboan  sa katitikang Sugboanon.
 
Gipasabot ko si Erning sa akong kahingawa (Ernesto Lariosa). Higala ko siya sa daghang katuigan. Sa layog sa mga lawihan, daghan ang nahawani (PSK) sa among panon. Si Pantaleon Auman, si Frank Alforque , si Frank Villa ug si Tem Adlawan ug kinsa pa tong uban nga nangawagtang sa panag-uban. Wala magabok sa katuigan ang among panag-uban— nagpabiling managhigala bisan sa panaglahig baroganan sa hulusayong  mga isyu sa managlahi namong panan-aw ug pagtuo. Kanunay ko mangayo niyag kasayoran. Sakop ko sa Bathalad ug dia man manimuyo sa bukid apan mikunop ang pagsulat ko niya dihang nakahisgot kini nga siya nag-ugmad og panitik sa Cebuano Language kay wala siya mahimuot sa panitik nga naugmad ug gigamit sa magasing Bisaya. Ang ugmad niyang panitik diay ang gigamit sa Super Balita.
 
Mihunong ko pag-communicate niya. Ang kasayoran sa gibuhat niyang panitik nakahasol nako. Nagbaton kog kataha, kaikog ug pagduhaduha kay ang spelling nakong giusar ang spelling man sa Bisaya nga wala niya kahimut-i.
Alang kanako, ang panitik nga naugmad sa Bisaya usa ka ugmad nga maanindot. Kana sa panabot ko lang. Hinuon, di man ko linguist . Si Erning mahibaw-anon basig may hisabtan siyang sipyat kun sami sa kahimoan sa panitik sa Bisaya. Busa kon unsa man kining wala niya kahimut-i angay lang niyang ipasabot nga kita mahayagan sa iyang nahisabtan. Labing maayo nga magpatawag og tigom sa mga magsusulat, sa mga editor ug publikador nga matuhay kining suliran sa panitik sa Cebuano language.
 
Nahadlok ko nga kining naugmad ni Erning dili maoy kataposan sa basahon sa panitik. Daghan pa unya ang motumaw kondi matagad ug mahusay. Ang Cebuano language usa lang ka pirot nga langgam  sa libon. Ang agila ang malantaw nga nagbatog sa higanteng kahoy kansang tingog  lanog nga madungog sa tanang kalanggaman sa iyang gingharian.—